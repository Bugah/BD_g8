Westbroekpark
Het Westbroekpark maakte voor 1860 deel uit van een bebost duingebied, ook wel binnenduinbos genoemd. Een aannemer bood de Haagse gemeenteraad aan deze duinen kosteloos af te graven en het land teelbaar af te leveren, waarbij het afgegraven zand elders kon gebruikt worden voor ophoging. Het voorstel van die aannemer werd door de gemeenteraad aanvaard en zo ontstond er op deze plek een weiland.
In de jaren hierna werden diverse ontwerpen gemaakt voor de aanleg van een park. De heer Westbroek, toenmalige directeur van Gemeenteplantsoenen, ontwierp begin jaren ’20 de hoofdlijnen van het “Nieuwe Park” aan de Nieuwe Parklaan. Zijn ontwerp werd in 1926 voltooid. Ter nagedachtenis aan de inmiddels overleden heer Westbroek werd het park tot het Westbroekpark gedoopt.
Het park heeft grote speelweiden, vijvers en watergangen. Door de losstaande boomgroepen en de schilderachtige doorkijkjes doet het denken aan een Engels park. Het Westbroekpark staat vooral bekend om de prachtige rozentuin: het in 1960 aangelegde Internationaal Rosarium. Hier bloeien tussen juni en eind oktober 20.000 rozenstruiken op ongeveer 300 bedden. Het zijn de nieuwste soorten die door de kwekers uit de gehele wereld gewonnen en vrijwillig ingestuurd worden.

Bron: <a href="http://www.denhaag.nl/smartsite.html?id=22701" target="_blank">Gemeente Den Haag</a>
